---
ID: 89
post_title: Valg av ski
author: user
post_excerpt: ""
layout: post
permalink: http://www.turrennbloggen.no/?p=89
published: true
post_date: 2018-12-02 21:46:41
---
Det viktigste utstyret når en skal gå skirenn er selvfølgelig skiene. Etter jeg startet å jobbe deltid i sportsbutikk har jeg fordypet meg grundig i langrennsski verden. Det er mange forskjellige merker å velge mellom, som har ulike fordeler og ulemper. Det vinnes skirenn på de fleste av de mest kjente merkene. Men det er ingen tvil om at Fischer dominerer i world-cupen. Forrige sesong tok Fischer over 71% av alle FIS poeng som ble utdelt. Og i forrige vinter-OL vant Fischer ski totalt 89 medaljer (35 gull, 33 sølv og 21 bronse). Bare i langrenn alene vant Fischerski over 56% av alle medaljene. Therese Johaug har siden sesongstart vist at det er veldig mulig å gå fort på Fischer ski. Det er nok nevneverdig å si at Fischer også har det størst markedsføringsbudsjett, så det er kanskje ikke så rart at de dominerer "cash is king".

<img class="alignright wp-image-93" src="http://www.turrennbloggen.no/wp-content/uploads/2018/12/Klæbo-300x169.jpg" alt="" width="450" height="253" />

&nbsp;

Men Fischer er ikke den ski produsenten som deler ut de største sponsorsummene per utøver. Så det er mulig å anta at det er flere som velger å gå på Fischer ski av andre grunner enn sponsorinntekter. Ryktet i Oslomarka sier at Madshus har den raskeste kaldskien. Men de typene som sier dette går utelukkende på Madshus ski, velger utelukkende Alpina støvler og smører utelukkende med Swix. Det er et klart mønster og de er nok ikke helt objektive i argumentasjonen sin.  Nasjonalisten i meg vil så gjerne mene det samme, men resultatene til Fischer ski taler for seg selv.

&nbsp;

Når det er sagt er selve skiplukken mye viktigere en hvilket merke skien er. Det er veldig vanskelig å produsere to identiske ski, det er noe du lærer fort når du begynner å måle ski med eiker ski-test måler. Og det er stor forskjell fra par til par selv om de i utgangspunktet skulle hatt like verdier. I produksjon av ski er det utrolig mange faktorer som spiller inn på hvordan sluttspennet blir, hvis det er en liten endring i temperaturen i produksjonslokalet vil limet i skien herde på en annen måte og spennet i skien kan avvike fra det som var ønsket. Det kan bli et bedre par eller det kan bli et upar.

<img class="aligncenter wp-image-96" src="http://www.turrennbloggen.no/wp-content/uploads/2018/12/eiker-300x120.jpg" alt="" width="1000" height="400" />

Som et tiltak for å produsere ski med så likt spenn og følelse som mulig (altså produksjon med så lavt standardavvik som mulig). Har Fischer utviklet en patent som kalles cold case bonding. Det går ut på at de limer sålen på skien etter den har vært varmet opp og presset i formen. Dette er en litt mer ressurskrevende produksjon som kun fås på Fischer sine toppmodeller. Men resultatet er ikke til å ta feil av. Det er langt mindre forskjeller i spennet på disse parene og langt færre upar.

Langrennsski skilles grovt sett i 5 ulike kategorier Klisterski, Universalski, Kaldski, Rubbski og Felleski. De siste årene har felleski blitt et stort fenomen i ski bransjen. Det har skjedd en radikal utvikling de siste årene som har gjort at skiene har blitt mye bedre, samtidig som det sparer skiløperen for mye strev med smøring. Per Wiik markedsdirektør for madshus estimerte at felleski står for omtrent 50% av skisalget i Skandinavia. Det var noen lignende med zeroski for noen år siden men kanskje ikke i like stor grad som med felleski. Store aviser som VG og DN har gjennomført tester på hva som er "beste" felleskien, men dette er stort sett subjektive meninger fra godt betalte bedrevitere. Det er mange faktorer som er viktige som ikke kommer frem i testen. Det er heller ingen etter min kunnskap som har vunnet worldcup eller større mesterskaps medaljer på felleski. Og selv om felleski har blitt et bra alternativ er de ikke blitt like bra som godt smurte ski (med unntak av veldig vekslende temp/føre da det er tilnærmet umulig å treffe med smøring) og dessuten liker jeg å smøre ski så dermed blir felleski valgt vekk i denne omgang.

Rubbski også ofte kalt Zeroski sitter som støpt på nullføre og på fallende nysnø, men de har et litt smalt bruksområdet. Jeg har god erfaring med zeroski og kommer nok til å kjøpe zeroski igjen. I boka til Aukland brødrene er det en god historie om smørerne for det Norske landslaget som testet zeroski med en tilfeldighet og merket at de satt som spiker. Resultatet etterpå ble 5 nordmenn øverst på pallen i worldcup. Men jeg tviler på at zero blir den optimale skien for Holmenkollmarsjen, Birken eller Sesilåmi. Så rubbski blir også valgt vekk denne gang.

Valget ender dermed på smøre ski, nærmere bestemt klisterski, universalski og kaldski. Sannsynligheten er stor for at det blir Fischer av grunner som tidligere er nevnt, men jeg utelukker ikke andre merker hvis jeg finner noe som har gode verdier i Eiker ski-test måleren. Rykte i Oslomarka sier jo at Madshus har den beste kaldskien, så vi får se. Det kan virke som ambisjonsnivået mitt er skyhøyt, men målet mitt denne sesongen er bare å fullføre.